{"id":0,"code":"14008110.html","title":"第16章 秦楚之际月表","latest_chapter_name":"正文 第129章 太史公自序","xiao_shuo_code":"21489","content":"\u003cbr/\u003e\u003cbr/\u003e    太史公读秦楚之际，曰：初作难，发於陈涉；虐戾灭秦，自项氏；拨乱诛暴，平定海内，卒践帝祚，成於汉家。五年之间，号令三嬗。自生民以来，未始有受命若斯之亟也。\u003cbr/\u003e\u003cbr/\u003e     昔虞、夏之兴，积善累功数十年，德洽百姓，摄行政事，考之于天，然后在位。汤、武之王，乃由契、后稷脩仁行义十馀世，不期而会孟津八百诸侯，犹以为未可，其后乃放弑。秦起襄公，章於文、缪，献、孝之后，稍以蚕食六国，百有馀载，至始皇乃能并冠带之伦。以德若彼，用力如此，盖一统若斯之难也。\u003cbr/\u003e\u003cbr/\u003e     秦既称帝，患兵革不休，以有诸侯也，於是无尺土之封，堕坏名城，销锋镝，鉏豪桀，维万世之安。然王迹之兴，起於闾巷，合从囗囗囗，轶於三代，乡秦之禁，適足以资贤者为驱除难耳。故愤发其所为天下雄，安在无土不王。此乃传之所谓大圣乎？岂非天哉，岂非天哉！非大圣孰能当此受命而帝者乎？","cnt":0,"sort":14008110,"author":"司马迁","prev":"14008109.html","next":"14008111.html","book_title":"史记","updateTimeFmt":"2024-03-30 12:32:58","category":"都市小说"}